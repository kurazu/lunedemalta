Title: Drugie nieformalne zebranie dot. formy zarządu
Date: 2025-10-29 20:00
Category: Zebrania
Slug: drugie-zebranie
Author: Tomasz Maćkowiak
Summary: Podsumowanie drugiego nieformalnego zebrania właścicieli.

W dniu 29 października 2025 roku odbyło się drugie nieformalne zebranie dotyczące zmiany formy zarządu nieruchomością wspólną. **Dziękujemy za liczną obecność i zaangażowanie!**

Na spotkaniu obecni byli zarówno właściciele, którzy uczestniczyli w pierwszym zebraniu, jak i osoby uczestniczące po raz pierwszy. Dla przypomnienia, omówiliśmy ponownie czym jest zarząd właścicielski i czym różni się od zarządu powierzonego, dlaczego warto przeprowadzić zmianę oraz jak wygląda proces formalny.

Przeprowadziliśmy dyskusję na temat instytucji zarządu i jego roli w zarządzaniu nieruchomością wspólną, szczególnie w kontekście współpracy z administratorem oraz właścicielami mieszkań. Wspomnieliśmy o czynnościach zwykłego zarządu, jak również o decyzjach przekraczających zakres zwykłego zarządu, które wymagają uchwały właścicieli.

Potwierdziliśmy, że zarząd zamierza działać _pro bono_, bez wynagrodzenia, działając w interesie wspólnoty, której jest częścią. Zarząd zamierza działać w sposób możliwie transparentny, czego częścią jest komunikacja jak poniższa.

W dni poprzedzające zebranie księga wieczysta nieruchomości wspólnej wskazywała, że deweloper posiada 35% udziałów we wspólnocie, co wskazuje, że jeszcze nie wszystkie akty przeniesienia własności zostały zarejestrowane. Spodziewamy się, że udział dewelopera powinien zmniejszyć się w ciagu najbliższego miesiąca (mniej więcej tyle czasu zajmuje sądowi rejestracja aktów notarialnych przeniesienia własności).

Kolejnym krokiem formalnym na naszej drodze do zarządu właścicielskiego będzie **zbieranie pełnomocnictw** do reprezentowania udziałów na zebraniu formalnym. Każdemu właścicielowi mieszkania zostanie **dostarczony pakiet dokumentów** do podpisu, w skład którego wejdą:

* list przewodni dla właścicieli mieszkań wyjaśniający cel i proces zmiany formy zarządu,
* list przewodni dla najemców, nakłaniający do przekazania dokumentów właścicielom mieszkań,
* pełnomocnictwo do reprezentowania udziałów na zebraniu formalnym, do podpisu przez właściciela lub właścicieli mieszkania,
* projekty uchwał, które będą poddane pod głosowanie na zebraniu formalnym:

    * projekt uchwały o zmianie formy zarządu na zarząd właścicielski,
    * projekt uchwały o wyborze członków zarządu właścicielskiego,

* instrukcja postępowania.

Osoby zapisane na [listę mailingową](https://groups.google.com/g/lune-de-malta) otrzymają dokumenty również elektronicznie, do opcjonalnego wydruku w domu.

Podpisane dokumenty będzie można zwrócić bezpośrednio do wskazanej skrzynki pocztowej w naszym bloku.

Po zebraniu otrzymaliśmy kolejne zgłoszenia chętnych do kandydowania do zarządu właścicielskiego. Obecnie **mamy już 7 kandydatów**, co powinno być liczbą wystarczającą! Dziękujemy za zgłoszenia i chęć do udziału naszej inicjatywie.

W skrócie **plan działań** na najbliższe miesiące:

1. listopad 2025 r. - sfinalizowanie dokumentów (szablony pełnomocnictw, uchwał, pisma przewodnie),
2. grudzień 2025 r. - przygotowanie i dostarczenie dokumentów do podpisu właścicielom mieszkań przez ich skrzynki pocztowe oraz elektronicznie przez listę mailingową,
3. styczeń 2026 r. - pierwsze podsumowanie postępów w zbieraniu pełnomocnictw, prawdopodobna kampania agitacyjna wśród właścicieli mieszkań.

