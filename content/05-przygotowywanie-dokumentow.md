Title: Przygotowywanie dokumentów
Date: 2025-12-18 19:00
Category: Proces
Slug: przygotowywanie-dokumentow
Author: Tomasz Maćkowiak
Summary: Informacja o statusie przygotowywania dokumentów do zmiany formy zarządu nieruchomością wspólną.

We wcześniejszej informacji komunikowałem, że planujemy w grudniu 2025 roku rozpocząć dostarczanie dokumentów do skrzynek pocztowych. Termin ten jednak uległ przesunięciu z uwagi na wysiłek czasowy, który był wymagany do przygotowania dokumentów oraz na okres przedświąteczny, który jest czasem wzmożonych obowiązków prywatnych.

Na ten moment mamy już przygotowane szablony wszystkich dokumentów, tj.:

* list przewodni dla właścicieli mieszkań wyjaśniający cel i proces zmiany formy zarządu,
* list przewodni dla najemców, nakłaniający do przekazania dokumentów właścicielom mieszkań,
* pełnomocnictwo do reprezentowania udziałów na zebraniu formalnym, do podpisu przez właściciela lub właścicieli mieszkania,
* projekty uchwał, które będą poddane pod głosowanie na zebraniu formalnym:

    * projekt uchwały o zmianie formy zarządu na zarząd właścicielski,
    * projekt uchwały o wyborze członków zarządu właścicielskiego,

* instrukcja postępowania.

Szablony te przeszły już pierwszą rundę konsultacji ze wszystkimi kandydatami na członków zarządu właścicielskiego, aby uwzględnić ich uwagi i sugestie. Obecnie trwają ostatnie konsultacje i finalizacja dokumentów. Następne w kolejności będzie drukowanie, pakowanie i dostarczanie dokumentów do skrzynek pocztowych wszystkich właścicieli mieszkań.

Planowany **termin dostarczenia dokumentów** to **styczeń 2026** roku.

Na ten moment życzę Państwu spokojnych i radosnych Świąt Bożego Narodzenia oraz szczęśliwego Nowego Roku 2026! Do usłyszenia w styczniu!
